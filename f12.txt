Peter Onedera
News Article

Hu ayek i direcho-ku

Guini gi i maloffan Lunes Ha’ånen Hotnaleru, sumaonao yu’ gi nomåsdi siento put siento na taotågues
siha ni’ manmamokkat desde Adelup asta guatu gi iya Kotten Destriton Guåhan. Gof maipe na ogga’an ya
hu tutuhon masahalom gigon hu dingngu attomobet-hu ni’ hu pega gi i sanme’nan Simenteyon Pigo.
Bula taotao, guaha hu tungo’, guaha hu rikoknisa, yan pumalu siha ti hu tungo’ na estrangheru siha lao
maneståba para u ma etsisio direchon-ñiha para linibetten sinangan yan para inetnon pås tåtkumu
manunu gi i asunto ni’ hagas di ma kanna’ gi maloffan bente åños, taiguihi gi maloffan tiempo annai ma
entrega Guåhan guatu gi iya Estådos Unidos sigun ginen Inareklon Paris gi 1898 na såkkan.
Gi 1946, ma pega i isla gi i listan Nasion Unidos kumu tåya’-maisa-ginebetnan tirituriåt siha ni’ opbligao iya
Estådos Unidos para u prutehi i dinirechon i taotao siha para dinitetminan-maisa na estao. Sisigi ha’ iya
Estådos Unidos di ha disatende este na upblegasion. Sumåga ha’ i isla yan i pumalu disi siete na tirituriåt
makålonisan tåno’ siha ni’ desde på’go manggagaige ha’ gi i listan Nasion Unidos. Måtto esta i tiempo
para u etsisio i taotao siha i direchon-ñiha para dinitetminan-maisa.
Hu gof hongge parehu yan pumalu siha put i dañuyan taihostisio para i Mañamoru gi iya Guåhan ni’
manma chomma’ nu este na opottunidåt put dinitetminan-maisa. Hu fitma i Rihistråt Dekålonisasion gi iya
Kumision Ileksion Guåhan desdeki i tituhon annai ma anunsia para u ma baba guatu gi ayu na taotågues
siha ni’ klumåma manggai hale’ CHamoru. Guihi na tiempo, hu eppok lokkue’ estodiånte-ku siha gi
CHamoru Ilimentårio Unu yan Dos na klas siha para u fanma rihistra ya maloffan såkkan put såkkan na hu
cho’gue este ya annok gi iyo-ku silabos.
Maskeseha ha diklåra si Hues Frances Tydingco-Gatewood na taikonstetusionåt este na asunto para
inayek estao ya tinattiyi nu iya Kotten Sitkot Nuebi Estådos Unidos para Inapela, sumispiros yu’ gi binibu
annai hu taitai i ñus piot ya chumichiche’ si Dave Davis sa’ hinasso-ña na manggåna gui’.
Agradesimento måtto guatu gi as Robert Underwood yan pumalu siha gi i finetman otganisasion piot annai
ma alok — “ti måfakpo’ i hinanao astaki ha diklåra i CHamoru siha na senmåkpo’ esta” — a hu na’pakpåki
kånnai put este na hinasso ya u sigi ha’ kumontenuha para minakkat mumu gi manmamaila’ na tiempo ni’
para ayu siha ni’ manmalago’ ma li’e’ uttemo-ña i kinalamten. Ohalåra mohon na ma susedi este gi i
tiempon lina’lå’-hu sa’ put i malago’ yu’ na u magåhet i inayek achokha’ estådu, asusiasion linibette, osino
indipendiente.
Magåhet, tåya’ taotao gi iya Kotten Destriton Guåhan ya siña ha’ maneståba i manhues gi i gima’-ñiha na
ma e’egga’ ham ñus patsino rediu guihi na ogga’an. Mandanña’ todu entre siento put siento na taotao siha
ya ni’ nungka håfa ma sapopotte na inayek estao. Todu ni’ maneståba manunu bos-ñiha ya manman
danña’ para i tinaotao.
Debidi ta kontenuha hit mo’na gi taiguini na dinanña’ sa’ manma a’atan hit ni’ enteru mundo ya para u ma
li’e’ na manma nå’i hit ni’ direcho-ta para dinitetminan-maisa. Hu chocho’gue todu fuetsa para i famagu’onhu
yan famagu’on-ñiha yan kontodu manmamaila’ na hinirasion siha entre inekstenden familiå-ku na u
magåhet uttemo-ña este na kinalamten. Biba Guåhan. Biba CHamoru.