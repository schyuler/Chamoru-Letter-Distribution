Isa Kelley Bowman
News Article

Hu gof agradesi Siñora Rufina Mendiola yan Dåktot Miget Lujan Bevacqua sa' ma ayuda yu' gi klas-ñiha siha. Hu gof agradesi todu i fafa'na'gue-hu siha. Saina ma'åse'. Hu agradesi lokkue' lepblon Chamoru siha, tatkomu i lepblo-ña Dåktora Laura Torres Souder, "Daughters of the Island," put i lepblo-ña Dåktora Anne Perez Hattori, "Colonial Dis-Ease."

På'go, hu konsidera i guinaiya.

Ma gof akka' yu' gi patås-hu i agaga' na otdot siha giya Hila'an, ma'pos na Damenggo, sa' hu lagacha'guan siha. Ma na'dokgnos i patås-hu, para dos na ha'åni siha: gof umespongha i patås-hu, yan ti siña mamokkat yu' gi Lunes. Ma akka' yu' dos na biahi lataftaf lokkue' i agaga' na otdot siha.

Siña ha na'lamen hao i ga'chong-mu gi guinaiya lokkue', kalang i otdot siha giya Hila'an.

Ma'pos na tres años, ha fa'na'gue yu' Dåktot Bevacqua i palabra "akka'." Ilek-ña, ma akka' i ga'chong-ñiha gi guinaiya i taotao Chamoru gi antigu na tiempo. Guaha anmaso'on siha gi tahtaotao-ñiha gi i nifen-ñiha siha i ga'chong-ñiha gi guinaiya siha.

Manuge' gui' si Albert Wendt (taotao Samoa) un orasion, "Tatauing the Post-Colonial Body," yan si Craig Santos Perez lokkue', manuge' gui' "Tattoo (Tatau) Poetics." Ilek-ña Dåktot Wendt, gi tiempon antigu, i Mañamoa, ma na'gaitatau siha gi todu i tahtaotao siha. I Mañamoru, gi tiempon antigu, ma akka' i siha i ga'chong-ñiha gi guinaiya gi tahtaotao siha, ilek-ña Dåktot Bevacqua, gi poema-ña, "Contemporary Ancient Chamorro Sexy Time." Ma gof akka' siha i Mañamoru gi tiempon antigu, yan mahagga' siha. Kalang tatau haga' ayu.

Esta hu na'i i e'eyak-hu siha ayu na tinige' siha gi klas-hu siha.

Ma akka' yu' sa' hu na'puti siha, i manotdot. Ha akka' yu' lokkue' i ga'chong-hu gi guinaiya sa' ya-hu ayu anai ma'agoddai yu' nu guiya. Ilek-ña Dåktot Wendt, ti ma na'gaitatau gui' sa' ma'å'ñao gui' yan ti yan-ña i eyok. Lao ti ma na'puti yu' i nifen-ña siha i ga'chong-hu, sa' ha gof inamuradu yu'.

Magof yu' gi guinaiya, lao esta triste yu' lokkue' gi ma'pos na sakkan. I manotdot ma na'puti yu' gi guinaiya lokkue'. Hu lagacha'guan otro na taotao lokkue' yan ti yan-ñiha ayu. Adahi hao gi guinaiya.

Gof mames guinaiya, lao siña mapulakes hit. Siña mapulakes hit gi essitan politiku lokkue'.

Ya-hu i essitan polikitu på'go, sa' gof ti ya-hu si Donaltrump yan bababa gui'. Buente yan-miyu i essitan politiku lokkue'. Lao adahi hamyo.

Hu taitai un tinige'-ña si Rudolph Herzog gi Foreign Policy gi internetos, "Laughing All the Way to Autocracy." Siña ta ossitani i mala na pulitiku na taotao siha, ta egga' si Melissa McCarthy yan si Kate McKinnon yan si Alec Baldwin gi SNL, lao ti maolek este.

Ilek-ña Siñot Herzog, guaha meggaigai na ossitan pulitiku siha giya Alemania anai ma'gas gui' si Adolf Hitler, lao ti siña ma na'fålingu gui' ayu na klasen ossitan siha. Sesso gof benikno siha.

Put hemplo, estegue unu na ossitan ginen Alemania gi tiempon Nazi:

Finaisen: "Manggaige siha Hitler, Goring, yan Goebbels gi batko anai guaha pakyo'. Ma fondo i batko. Håyi måsotta?"

Ineppe: "Alemania."

Gof ma supoti i Nazi siha i Manaleman. Siña ma mofeha i Nazi siha gi essitan siha, lao ma hulof i nasion-ñiha lokkue'.

Ma lumamagof hit i essitan-ta politiku siha, lao sesso gof mahgong i ga'umessitan na taotao. Yanggen fehman hao, yan lalålo' hao, siña fakmata hao.

Ti na'chalek si Donaltrump. Kao un chatge gui' lokkue'? Kao un chatge i gapotulu-ña, put i kannåi-ña, put i kulot-ña? Gof tai'åse' gui'. Burego' gui', gi magåhet, lao piligroso lokkue'.

