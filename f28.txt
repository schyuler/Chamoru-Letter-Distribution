Isa Kelley Bowman
News Article

Geflao

I mubi yan estoria siha taiguihi put si Geflao yan otro famalao'an, ma na'hahasso i taotao siha, na un palao'an un taotao lokkue'. Ti menos kinu un låhi. Ya debi di ta na'annok ayu yan na'masångan enao lokkue'.

Hu egga' i nuebu na Geflao na mubi gi ma'pos na simåna. Gof ya-hu gui'! Esta ha gånna mas ki un siento miyones pesos gi sanlagu yan mas ki un siento miyones mås gi otro nasion siha. Gefpågo na este na mubi put un metgot yan matatnga na palao'an, ni' dinirhi ni' palao'an lokkue', maguaguaiya yan massapopotte taiguini.

Komo feminista, siña hu sångan na ya-hu este na mubi sa' guaha meggai na famalao'an, i bulaka un palao'an yan i gigiha, si Patty Jenkins un palao'an lokkue'. Lao guaha mås ni hu agrådedesi put este na mubi. 

Gi i meggaiña na nasion siha gi hilo' tåno', i taotao ma såsangan na manñilong este gi me'nan i lai yan gi halom i kumindåt i lalahi yan i famalao'an. Hu dududa este, sa' guaguaha meggai na prublema put biolensian sinekso, suetdo, direcho put pinekka' yan otro.

Lao i chinatchilong, i dånu', ti ma'pos ha'. Para meggai mit na såkkan manhinehekse i famalao'an ni' patriarchy. Masusedi este gi meggaiña na kottura gi hilo' tåno'. Lao i taotao, gi manma'pos na tiempo, ti ma fa'na'an este na tråtamento, malatråtamento pat båba. Ma fa'minagahet este pat ma fa'naturåt este.

Lao este na båba na sistema, ti måtto gi hilo' tåno' ginen i langhet ha'. Ti chinile' mågi ni' taotao estreyas, pat nina'i kulang guafi gi estorian Prometheus.  I taotao, pi'ot i lalahi ma få'tinas este. I lalahi ma hatsan maisa siha gi hilo' i famalao'an. Ma kombensen maisa siha na manmaolekña siha kinu i famalao'an, ya ma ke kombense i famalao'an lokkue' put este. 

Este na malatratåmento sesso ti annok yan ti masångan. I mubi yan estoria siha taiguihi put si Geflao yan otro famalao'an, ma na'hahasso i taotao siha, na un palao'an un taotao lokkue'. Ti menos kinu un låhi. Ya debi di ta na'annok ayu yan na'masångan enao lokkue'.