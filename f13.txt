Peter Onedera
News Article

Kao u fanma fondåyi I manaiganånsia?

Hu hasso tåftaf gi i lina’lå’-hu annai kumahulo’ upblegasion tilifon menchago’ yan guini ginen un
kompaniha ni’ prumibininiyi setbisio para i isla. Mampos guaguan tengnga i apas ni’ ha chuchule’ meggai
na salappe’-hu ginen suetdo-ku ni’ suetdon menos annai humotnånat yu’. Makkat hu hago’ umapåsi
upblegasion-hu siha piot yanggen chumilong yan muttan atrasao na tåsa, pues sesso yu’ ma pega gi i
listan dilingkuente.
En fin, ayu ha’ na kompanihan tilifon para menchago’ lugåt siha ya todu ha’ gi iya Guåhan umu’usa
setbisio-ña. Hu tungo’ ladespues na ti guåhu ha’. Tåtkumu nomåsdi siento pat mås, chumatsaga yu’ sesso
sa’ put i ma go’te nina’en fondon salåppe’ kontrebusion-hu gi i sakkan put para u apåsi i dilingkuenten
tilifon dibi. Maloffan noskuåntos åños di ma cho’gue este.
Un diha, guaha prumotesta este na chine’gue ya humunaoguatu asta un sinadot gi iya Liheslaturan
Guåhan. Ti fahongge na gaidirecho i Gibetnamenton Guåhan para u ayuda un kompanihan sibit humago’
dinimåndan kumetsio-ña ni’ pribininiyi setbisio na chinile’ salåppe’ ginen i sesteman nina’na’lon adu’ånan
taotao. Guaha pumalu na kumetsio siha ni’ siña ha’ ha mirese ayudon i gibetnamento ya håfa na este ha’
na kompaniha rumisisibi este na ayudu?
Sigun ginen liheslasion, pumåra este. Taigue este na kompanihan tilifon esta gi iya Guåhan. Ti hu tungo’
håfa uttemo-ña, lao, på’go, sigun ginen intanet yan kinatgan selfon na kompaniha siha, cho’cho’ hinago’
tilifon para maskeseha amånu gi i mundo gai chinaddek manhago’ otro lugåt siha ya tåya’ chathinasso put
inagang ni’ u chåhlao gåsto ginen i ma å’agang.
På’go guaha nuebu na kinalamten sigun ginen priniponen liheslasion para u sapotte manaiganånsian
inetnon siha. Para u fanma nå’i fondon adu’åna para inetnon siha ni’ ha “adadahi yan prutetehi i ketturåta…
ya ha ayuyuda i endostrihan mambisita este na manaiganånsian inetnon siha,” ni’ ma sångan ginen
un pappet di’åriu na mediha.
Sigun ginen i attikulu guini gi maloffan Lunes, ha menta si Pilar Laguana, prisedenten GVB yan CEO,
tåtkumu ginen påtten inetnon direktot GVB, debidi u ma ñega i hinasso para uson Fondon Kina’lak Binisita
kumu guinahan fondon såkkan. Debidi u ma hassuyi pumalu na klåsen fondo siha, ilek Laguana.
Hu ho’ye este. Gi tituhon, nomåsdi un dosena na manaiganånsian inetnon manma pisalita ni’ para u
fanman risibi fondo lao i kuestion guini i håfa na siha ha’ u fanma nå’i? Guaha hu tungo’ dos na inetnon ni’
ginen manrisibi fondo siha gi manmaloffan na tiempo ginen i gibetnamento.
Ginen lameggai na manaiganånsian inetnon na sumaonao yu’, guaha tåtkumu prumisedente pat
gume’hilu’i yu’ osino otro na kapasidåt siha gi manmaloffan kanna’ kuarenta åños. Mansusiåt,
manidukasiunåt, mansibit, mansalut-hinanao, yan, put mås mangkottura yan maninadahen fino’. Todu ha’,
put pinachan taotao yan i isla, manma adadahi, manma gogo’te, yan manma prutetehi kotturå-ta, put mås
gof empottånte, i enteru kumunidåt-ta.
Ti måtto chiña gi i hinasso-ku na bai hu faisen i gibetnamento para ayudon fondo ni’ u hago’ mision yan
upyektibu siha lao put mas para salåppe’ gi i bangkon sinatba. Ti direcho este.
Kao ta na’fanhasso i gibetnamento na debidi u ma hassuyi i asunton espitåt, cho’cho’ kriminåt, idukasion,
yan guinahan i isla kumu gof yan sen prisisu na asunto siha entre pumalu? Håfa mohon?