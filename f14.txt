Peter Onedera
News Article

Mås na chine’gue guini gi I tiempon peste

Enfin guaha deskånso guini na tiempon peste gi i dirånten hestoriå-ta. Nana’ma’a’ñao ha’ i håfa ti ta
tutungo’ trabiha ni’ magåhet ya maskeseha hu siente na kulan i atadok i mattiempo este ni’ kulan kåtma
yan pås, ti siña sumuha siñente-ku sigun ginen i hinasso-ku na ti måfatto ha’ trabiha i sen na’dañu na
tiempo.
Ti siguru yu’ kao dipotsiha ha’ este na siñente-ku ya gagaige ha’ yu’ na tai trinangkilu kinalamten-hu.

Keketu ha’ yu’ gi i gimå’-hu gi dirånten ha’åni annai esta duru manhuyong i taotao siha ya ma chocho’gue i
minalago’-ñiha. Sa’ put i ha nåna’yi yu’ i linihan yan chetnot inansias, humåhanao yu’ mamokkat dos biåhi
gi ha’åni, fine’nana gi alas kuåtro imedia gi chatangmak gi iya Plaset Nasiunåt Assan yan ta’lo gi eran alas
kuåtro imedia gi latalo’åni gi iya Plaset Skinner yan Faninadahen Kosas Guåhan.
Hunggan, hu na’posisiple anåkko’ destånsia kontra taotao siha ni’ hu tungo’, lao hu å’alof ha’ put para u
ma tungo’ na ti otguyosu yu’. Ti hu u’usa tengnga i antihos fåsu lao hu pega ha’ gi i betsan katsunes
kadada’ mientras hu fa’titinas famokkåt-hu gi i iriyan este na dos lugåt siha ni’ ya-hu pumokkåti para
etsisio.
Pumåra yu’ manaitai påppet gaseta yan kontodu inekungok rediu. Kulan maolek ha’ yu’ na tåya telebibekhu
ni’ gai minappot hu na’kalamten yan i mineggai atborotu para bai hu egga’ i ñus patsino håfa na
prugråma, pues på’go kulan para banidå ha’ i inegga’ telebikbik ni’ hu pega na ti nisisåriu esta.
Gi iyo-ku iPhone, en fin, siña ha’ yu’ hu hago’ i YouTube ya hu egga’ i babarihas Donald J. Trump patsino
si Hues Judy yanggen ha aberirigua håyi na prohimu siha yan, lokkue’, ha kubri atension-hu i emfotmasion
lina’la’ ginen iya Notte Kore’a na tåno’.
Suette na ma håtme ta’lo iyo-ku Kuentan Facebook, pues på’go hu suhåhayi ya ti hu atetendi tumaitai håfa
na tinige’ guaha ginen manatungo’.
Mistet, hu hokka’ ta’lo inespihan kosas, ni’ kulan inespihan babarihas ni’ gof famao gi enteru mundo yan
put tåne’ ni’ hu eyak ginen amigå-hu as si Dorothy Castro Pocaigue gi ma’pos na såkkan. Gi kinalamtenña,
ha entrodusi yu’ gi etro na amiga as si Barbara Gilman, ni’ mås gai eksperensia mañodda’ kosas siha
guini gi iya Guåhan.
Ha konne’ ham yan si Dorothy yan dos ta’lo na mangga’chong ma’estra siha para huyong gi i isla gi
ma’pos na såkkan ya in sedda’ kosas siha ni’ ma na’fanmalingu, mambunitu, yan manna’enteresao ya
maneståba gi lameggai na lugåt inattok sikretu siha yan manmappot manma sodda’ lao mansuette ham
sa’ in isa iPhone-måmi yan måpa siha ni’ ha na’tungo’ ham amånu na manggaige i kesas siha. Na’magof
manma cho’gue este na inespiha ya i ligåt ni’ in fakcha’i, ti hu tungo’ yan ti hu pega na manggaige siha gi i
islå-ku desdeki i kinahulo’-hu na tiempo.
Despues, pumåranñaihon yu’ sa’ put i taya’ karetå-hu. Mumayamak sahyån-hu ya hu na’sesetbe i bihu na
karetan lahi-hu ni’ Toyoto Corolla ya pekakas dimasiao atof-ña ya ha nisisita cho’cho’ taiguihi tinilaikan
lånña, fina’maolek brek-ña yan nuebu na reda siha. Pues, ha fakcha’i hit i Pesten COVID-19 ya mamåra i
taotao manhuyong piot para guåhu ni’ para manespihan kosas siha sa’ put i rinekton såhyan gi i chalan
kada diha ya manma rikokot i hinanao gi i dirånten ha’åni yan puengi.
På’go, mañule’ yu’ otro karetå-hu ni’ nuebu ya pumosipble hinanao-hu ta’lo ni’ hagas hu ditieni. Un påtte
este ta’lo i inespihan kosas ni’ para u ma fåna’ i sinahnge yan susiåt destånsiha. Hu na’setbe tiempo-ku
para man aliligao kosas siha. Hu chocho’guen-maisa este na bida yanggen mañuñugon yu’ yan guåguahu
ha’ gi sanhalom attomobet-hu. Hu didingu i karetå-hu gi noskuåntos minutos ha’ yanggen hu sodda’ i ligåt
annai manggaige i sinedda’ siha. Para u guaha ta’lo mås.
