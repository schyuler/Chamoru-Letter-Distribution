Isa Kelley Bowman
News Article

Ma fa’na’an yu’ Dikike’. Åttelong este na tåno' taiguihi un puenge bubula ni i espiriton i ma puno’ maisa siha. Mankamten i manganiti an puenge. Manaiha’åni siha.

Ma dingu i tano’-ta gi finatai pat gi sakman, humåhanao para chågo’ na isla siha. I mañåga siha, ma gimen i lago’-ñiha. I famalao’an, ma pokka’ i…maolekña mapokka’ yu’ lokkue’ ya ti mafañågu yu’ gi halom este na tortura.

I taotao gi kampanayon ilek-ña gof dikike' yu'. Gi talo'ani, annai gof maipe, ha tågo’ i Filipino na ayudante-ña para u sodda’ yu’. Umatok yu’ gi gima’-hu. Umatok yu’ gi liyang siha. Malågu yu’ chågo’ gi kanton tåsi. Lao ti siña umatok yu’ åpmam. Meggai gi familia-ku, ya desde mapuno’ i dos sainå-hu, debi di hu ayuda i bihå-hu umattende siha.

Kada diha masodda’ yu’ ya ma bitangga yu’ para i manengheng na åcho’ na guma’ ta’lo. Matitek yu’ ta’lo yan ta’lo ni’ sindålu siha. Kada mata’chong yu’ hu siesiente ha’ i sapblen-ñiha, mase’se’se’. Attelong ni’ haga’ yan apå’ka ni’ leche i sanhalom-hu.

Mamatkikilu yu’. Håfa bai hu sångan? Måtto i tiempon i mantaiase’ yan i atmås-ñiha. Anggen kumuentos yu’, håyi para u hongge yu’? Anggen ma hongge yu’, håfa siña ta cho’gue? Mansinakman todu i minaolek para ayu na chågo’ na isla siha.

Eståba hu embeste siha. Un biahi manhabao yu’ sapble. Lao inigi yu’ ni’ sindålu. Hu ketokcha’ gui’, lao i manganiti ti ma sedi yu’. Humuyong un åttelong na månglo ginen i sanhalom-hu ta’lo.

Hu fatachuchungi i pale’. Ha kekepacha yu’ gi iyon palao’an ta’lo. Mnagguaguaddok. Sa’ håfa mantaimamahlao este siha? Håyi ya-ña i tano’ taiguini? Bula piniti yan triniste. Gotpe pumåra. Ilek-ña esta åmko’ dimasiao yu’, esta humokkok yu’ mångge’. På’go unu na låhi ha’ i amu-hu. Ha na’tohge yu’ ya ha falulon yu’ ni’ bestidan åsut.

Ha baba i petta ya guaha sindålu. Tumotohge gui’, ini’ina gui’ ni’ danges. Ti parehu na kulot i matan-måmi.

Mamatkilu i sengsong.

Mamokkat un aniten halomtåno' gi sengsong-måmi. Ha ågang yu' gi na'ån-hu ta'lo yan ta'lo. Manmåtto i sindålu siha put i buruka. Ma garutåsu gui'. Ha essalague yu’ ta’lo. I na’ån-hu ta’lo.

Umesalao gui para guahu ginen i na'an-hu.

Måtto i pale' kalang anineng si San Vitores. Ha ñangon i saina-hu, Matå'pang, todos son malos ahora. Ma chuda' i haga'-ña i aniti. Ha chatfinu’i Españot put i fina’tinas-ñiha.

Blasfemia, ilek-ña i pale'. Mannge i hagå'-hu? Mangge gui? Ilek-ña i pale', Quien es tu hija? No tienes hija. Tåya' hagå-ña. Ma puno' gui', lao ha puno' maisa gui' lokkue'. Todu mamparehu i chalan siha gi este na lina’la’ på’go. Finatai yan piniti gi todu.

Hu li’e’ i batkadan atmario gi oriyan i peddong na aniti. Mañiñiche’ siha. Ma gigimen i haga’-ña. Ma cha’cha’lak i sensen-ña. Hita ta guaiya i te’lang i taotao. Lao este siha ma guaiya i sensen yan i haga’. Ma konne’ huyong i famagu’on. Manmafa’ga’ga’ siha. Ma godde’ i kannai-ñiha yan i tahtaotao-ña i aniti. Ma fanå’gue siha ni’ kantan taimamahlao, pues ma saolak siha, esta ki manmalålagu ya ma batsåsala i aniti gi tatten-ñiha. Manmalågu i famagu’on esta ki i kinahulo’ atdao, ya inina i likao-ñiha ya i tailå’la’ na kåntan-ñiha: “El es un perro, los perros merecen dolor.”

Hinasson-ñiha na manggada’ este na famagu’on. Hinasson-ñiha yanggen ma tortura hit taiguini, yanggen ma saolak hit yan såkke’ todu i minagof-ta, siña ma funas todu i isao-ñiha guini gi tano’-ta yan gi tahtaotao-ta.

Lao ti manmaleleffa i manganiti.