Peter Onedera
News Article

Hu Hasso Sinahånña Åntesdi Rinueban Utban

Dumångkolo yu’ hulo’ yan manmaolek na bisinu siha. Gi i sengsong, todu ha’ tumungo’ håyi håyi ya
meggai na manåmko’ siña ha’ ma tungo’ håyi na påtgon ginen håfa na familia ya ni’ guåhu osino
mangga’chong-hu siña umeskapåyi linalåtde osino kinastiga achokha’ destansia na manachago’ i gima’
osino noskuåntos sagan-ñiha na lugåt familia siha. Ayu numa’fåtto tiempon åntesdi utban Sinahånña.
På’go, bula manaigue esta. Bula manhanaoguatu asta otro songsong siha osino manggaige gi iya
sanlagu ya astaki sumåga yu’ un tiempo gi iya San Diego na hu fakcha’i hagas manaotao songsong-hu.
Gof månnge’ i hinasso, inempåtten lina’la’ i sengsong yan håfa sinisedi siha ni’ ginen tiempon umekuelåku
gi iya Eskuelan Ilimentårion Sinahånña ni’ despues ma fa’na’an Eskuelan Ilimentårion Carlos L. Taitano
asta på’go. Ha pribiniyi mimorias siha lokkue’ kontodu Eskuelan San Jude Thaddeus ni’ kinalamtini nu iya
Franciscan Sisters of Perpetual Adoration tåtkumu ginen manetmåna as Sistet Optata, Sistet Marda, Sistet
Clement Ann yan guatu as Sistet Alice yan pumalu siha. Gof na’magof mimoriås-hu ta’lo put si Påle’
Kieran ni’ ha setbe i gima’Yu’os i sengsong as San Jude lao putmås hu hasso gui’ sa’ ginen tumanores
yu’.
Hu hahasso ha’ ta’lo familia siha put-mås-manma-tungo’ taiguihi as Bujak, Ito’, Ga’lågu, Ñarak, Pinalåla,
Labuchu, Kaila, Oting, Sak, Gådde’, Kokora, Charot, Katson, Yinya, Gaselina, Baleris, Kenna’ Dasu, Piyu,
Ret, Makin yan otro siha. Entre famagu’on, ti in tingo’ apeyidon pumalu siha fuera di man a’afana’ ham
put-mås-manma-tungo’ na nå’an siha soluki manggaige ham gi i sanhalom kuåtton eskuela annai manma
pisalista kabåles nå’an estodiånte. Enfin, ti chumenglong este na apeyidu siha gi i hinasson-måmi.
Pues, guaha lokkue’ mangumetsiu na taotågues siha taiguihi as Poton Tan Ebarista, Titiyas Tan Ånan
Dasu, Pan yan Fina’mames Tan Angelinan Rios, As Charot para Dinasai Gåpotulu, iya Butler’s, Tendan
Torres, Baza, Kool Spot, Manilla, Tun Gålo ya gi un lugåt ni’ ma fa’na’an CHåchak, guaha fina’tinas
linasguen håyu siha. Iya Sinajana Civic Improvement Club nai gaige manma cho’gue kantidån aktebedåt
siha ya eståba este gi un guma’ ni’ chetton yan i estasion guåfi. Ma fa’dispenseri lokkue’ i estasion guåfi
ya todu ham ni’ manestodiånten eskuela mamifila ham tengnga para bai in fanma dulok bakuna, manma
eksre, yan para in kanno’ i troson asukat ni’ bakunan polio. Un månnge’ hinasso lokkue’ i dimimorian iya
Sinajana Drum and Bugle Corps yan kontodu i huegon baskitbola gi i kanton iya sentan kumunidåt. Ti bai
hu faleffa ni’ i ufisinan pueston rinisiben kåtta ni’ kinalamtini as Tun Jesus yan Tan Isabet CHarot. Gi fihonña
nai gaige i famao na Tendan Tan Rosario ni’ ha na’famboboka yan ha na’fanggigimen noskuåntos
famagu’on ni’ maneskuekuela gi iya eskuelan ilimentåriu.
Ma riferi iya Sinahånña na songsong matuhok lao hu hasso na dångkolo ha’ i sengsong sa’ noskuåntos
mit na taotågues mañåga guihi ya mañaonao iya Åfa’me, iya Didige’, iya CHå’ot, yan Matan Hånom
Hagåtña. På’go, patte gi i sengsong ni’ hu tungo’ destriton Agana Heights lokkue’ ya ti klåru asta på’go
kao sumåsaga i dueñu gi iya Sinahånña patsino Agana Heights lao inayek na pumoddong para håfakao
na residensia. Guaha taotao siha klumåklama håfa malago’-ñiha na songsong para ufisiåt na estao lao i
bisinu gi i fihon-ña klumåma na otro inayek-ña. Na’engkebukao este.
Ma fañågu yu’ gi iya Sinahånña na songsong. Banidosu yu’ yan lokkue’ pumalu na taotao siha ni’
sumångan parehu yan guåhu ya mangahulo’ guihi na songsong.