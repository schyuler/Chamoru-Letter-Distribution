Isa Kelley Bowman
News Article

Este un Katoliku na tåno

I na'an-ña si Savita Halappanavar. Gi 2012, tatu na fulu na gai maisa años gui' ha'. Mapotge gui' para maonot na gai fafiti na semana siha ha'.

Ma sodda' na gaiprublema i patgon-ña ya makonne' gui' para i espitåt giya Galway giya Ireland. Lao i mediku ti ha åmte gui', sa' ti malago' gui' mamokka'. Humuyongña måtai gui'.

Masangåni gui' hun na "Este un Tåno' Katiloku." 

Mungga put fabot ma'aksepta este na na'yaoyao na klasen kuentos put pinekka'. 

Guaha gof maolek na tinige' as Don Rubenstein put pinekka' gi i kottura siha gi Islas Filipinas yan i otro Islas Mikronesia. Kumuentos gui' yan si Anthony "Malia" Ramirez na guaha kosutmbre yan palabras put pinekka' lokkue' gi kotturan CHamoru.

Guaha bonito na tinige'-ña put este lokkue' ginen as Vivian Dames. Ilek-ña na debi di ta tutuhon dumiskukuti este kon respetu yan mina'ase'. 

Meggai ma såsangan na pinekka' put i mapuno'-ña un påtgon. Put este ma kokontra este na kostumbre. Lao fihu este na klasen taotao, ma kotinuha sumapopotte i gima'yu'us achokka' guaha dångkolo' na isao-ña kontra esta lå'la'la' na famagu'on.

Sa' håfa na este siha ni' mane'essalao put pinekka', ti ma hungok i katen i manhoben ni' mammapacha'guan gi halom i gima'yu'us? 

Yinamak i korason-hu ni' este.

I kostumbre put seksualidåd, gi minagahet åmko'ña kinu todu i rilihon taotao.

Taimanu na siña ta sångan na guaha chathinasso-ta put håfa gi sanhalom i tiyan un palao'an, lao ti ta attettende i otro asunto ni' umafefekta i famalao'an. Guaha meggai na prublema yan atkagueti, mås ki pinekka' ha'. Sa' håfa este siha, ti ma chochonnek mo'na este na asunto siha lokkue'?

Sa' håfa mana'gang i bos siha put pinekka', lao gof su'åbi put rape?

Esta ki hu hungok na i Gima'yu'us ha gogof sapotte kon animu i direchon famalao'an yan manhoben kontra inaña yan rape, taiguihi gumonggongong put pinekka', gi inatån-hu ti tininas este na pusision.