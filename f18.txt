Peter Onedera
News Article

Huebes på’go, despues di Påskua.  Meggai tinane’ gi nigap ya sigi ha’ hu hasso ni’ fina’posña ya måtto di månnge’ sa’, guini gi sisentai sais åños na idåt-hu, na’lemlem i siñente-ku piot sa’ hu gosa siete na ñetu siha ni’ ginen famagu’on-hu ya todu ha’ manmaolek salut-ñiha, mamfayi, yan hekkua’ kao manggefsaga lao bai hu nå’i tiempo nåya.  Ayu ha’ hu tungo’ na ti mañatsaga taiguihi iya guåhu gi i kinahulo’-hu.

Guini na tiempo ni’ desdeki Ha’ånen Mamafa’ña’gue asta Mannå’i Gråsiha, på’go para Påskua pues humunaoguatu siempre asta tinilaikan såkkan yan despues, manggof seknefekånte para guåhu.  Sinedda’ hu fakcha’i tiempon såkkan chinatsaga siha, lao, lokkue’, guaha finaloffan såkkan siha ni’ manmaolek ya sigun gi inatan-hu, ti måtto chin-ñiha mampos mambåba.

Ti bai hu diskuenta na hokkok salappe’-hu på’go sa’ duru yu’ mamåhan ti rigålu siha ha’ lao kontodu nengkanno’ ya ti ha dingngu yu’ i espiriton mannå’i.  Ni’ un biåhi di hu rinunsia yu’ gi håfa gasto-ku siha.  Maskeseha dipendiente yu’ gi insulin put daibites-hu, hu mantieni i chetnot-hu ya hu suhåyi mames gimen siha desdeki kompli’años-hu gi maloffan Huño na mes guini na såkkan.  Sesso di mumalago’ yu’ gumimen Coca Cola ni’ gof ya-hu lao hu tulaika ha’ hinasso-ku tengnga yanggen måtto di hu hasso i tentasion.

Måtai i ittemo na che’lu-hu gi lataftaf gi sakkan pues guåhu ha’ tetehnan entre mañe’lu.  Åmko’ yu’ på’go ya maolek i siñenten ayu i bai hu ma nginge’ patsino ma chikon påkpak gi fasu-hu parehu yan åntes annai guåhu mannginginge’ guatu gi i mañaina-hu, bula ni’ esta manmå’pos guini na lina’la’.

Manggai digre todu i famagu’on-hu ya i sigundo na hagå-hu ha hahasso umeskuela para doktora na prugråma gi i kilehu gi i sanlagu.  I lahi-hu, ni’ guiya ha’, asta guåhu dipendiente nu guiya sa’ sumåsaga yu’ gi i gima’ yan i tano’ ni’ ginen iyo-ku lao hu intrega guatu gi iya guiya pues iyo-ña på’go.  Tåya’ esta atborotu-hu put kontrebusion i tano’, åpas bångko na dibi, patsino asiguridåt i gima’.  Upblegasion-ña på’go este siha.  Hu bira yu’ tåtte humotnåt ya tinatane’ yu’ på’go mama’nåna’gue singko asta ocho grådon famagu’on gi eskuelan talo’ Katoliku lao put mås tuminane’ yu’ ni’ i tres na manhoben ñetu, dos ni’ gradon kattiya yan unu ni’ tres åños ha’ na idåt trabiha.

Tåya’ inayek para hinalom inamko’.  Taiguihi ha’ dipotsi.  Påtten lina’la’ i bumihu ya listo yan magof yu’ na bai hu takka’ este na hinanao ni’ umåmko’, tåtkumu rinihistra gi sentan manåmko’ gi iya sentan kumunidåt, ginesan diniskuenta taiguihi gi iya Ross, iya Denny’s, Regal yan Micronsia Mol na Gima’inegga’ siha, yan lokkue’ iya Tommy Hilfiger na tendan bentåha gi iya GPO entre pumalu siha.  Despåpasiu yu’ didide’ lao ilek-ña i famagu’on-hu na chachaddek ha’ yu’ mamokkat ni’ inamko’-hu yan ta’lo ya-hu mamokkat menchago’ na destånsia siha.

Ayu tetehnan para bai hu fakcha’i dinanña’ mina’singkuenta åños na manma graduhan eskuelan-måmi, siña’ ha’ nuebu na prisedenten Estådos Unidos, u fanma pupbleka lepblo-ku siha, dumespåsiu mås entre deskansåyonñaihon, lameggai na diniskuenta siha, yan å’paka’ gapotilu-hu.