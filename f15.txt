Peter Onedera
News Article

Onra i manmåtai gi i mumå'yan kåndet

Para u gopte i Asusiasion Nikkei Guåhan i Mina’singko na Siremoñan Mumå’yan Kåndet gi Sabalu, diha 7
gi Septembre, gi oran alas 5:30 gi pipuengi astaki pineddong åtdao gi iya Tåsen Ipao gi iya Plaset
Mimuriåt Maga’låhi Joseph Flores.
Para u onra i simbolon aktebedåt i mimorias siha para membron familia yan manatungo’ ni’ manmåtai
esta. Manma hasso espiriton-ñiha tåtkumu guinaiya, onra, dinanña’ minaolek, inakomprende yan
inafa’maolek, muchumås ayu siha ni’ manma så’pet yan manmåtai gi dirånten mina’sitentai singko åños
tåtte ni’ numa’libre i isla.
Para u saonao sinangan inabiba ginen taotågues siha ni’ tumungo’ i membron familia patsino atungo’ ni’
manmå’pos gi lina’la’ kumu gera, naturåt osino inachåki na sinisedi, finatai tåsi, chotnot, aksedente yan
pinino’-maisa siha. Para u fanma songge dånges ni’ u fanma pega gi i dikike’ galaide’ yan tinige’ mensåhi
siha pues u fanma sotta gi i hanom gi iya Bahihan Tomhom ni’ u chinennek huyong ginen i kuriente ya
simbolon hinanao lina’la’.
Dibåtde yan ma baba i siremoña para i pipbleko sigun ginen i prisedenten inetnon as Monte Mesa. Siña
ma tuge’ mensåhi gi i iriyan i galaide’ ya manma e’eppok familia siha para u fanmåtto tåftaf desdeki oran
ala una asta alas singko ya u ma cho’gue este na bida. Para u fanma sotta i kandet galaide’ huyong gi i
Tasen Ipao gigon pineddong åtdao.
Entre hestoria, simbolo i guafi ginen i danges siha ni’ manggaige gi i dikike’ galaide’ tåtkumu fuetsan
subrenaturåt, irihinåt kinalamten, yan finetman tinaotao. Ma empåtte espiritu siha put guinaiya, pås yan
inafa’maolek entre kumunidåt mesklao humanidå ya ha na’annok i inempottånten espiriton hinanao i
manmåtai siha. Dinira kiñentos åños na tiempo gi i ketturan Hapones ni’ ma chocho’gue este gi ferian
lina’la’ entre enteru tåno’ Hapon. Manma fa’tinas i kandet ginen kanifes påppet ya pues ma na’fañetton gi i
dikike’ galaide’ ni’ para u fanmå’ya. Ha na’chechetton i kandet guatu gi i irensian membron Asusiasion
Nikkei Guåhan ya annok i chinetton guatu gi i membro siha yan i ketturan Hapon yan Guåhan.
Disendensian i fine’nana na finatton nasiunåt Hapones iya Asusiasion Nikkei Guåhan ni’ manmåtto gi iya
Guåhan gi hinalom 1900 na tiempo ya mañåga ha’ gi i isla. Lameggai ti bumira siha tåtte Hapon ya i
famagu’on-ñiha kumontenuha ligåsion-ñiha astaki på’go na tiempo. Manmembro lokkue’ pumalu na finatto
gi i isla ni’ mangginen otro na tåno’ gi i mundo.
Ti manma bebende i kandet siha lao manma aksesepta nina’en kopble ni’ para u chåhlao i gaston i
aktebedåt.
Inayuda ginepte lokkue’ ginen iya Chinese Chamber of Commerce, Filipino Community of Guam,
Consulate General of Japan, Korean Association of Guam, Korean Sports Council of Guam, Inetnon
Lalåhen Guåhan, Setbision Bisitan Guåhan, Tumon Bay Rotary Club, yan 8 Ronin. Ma ekstende agradesimento guatu gi iya Dipåttamenton Plaset yan Inadu’åna, Dipåttamenton Agrikottura, Marianas
Paddlesports Association, Pacific Daily News, Ambros Inc., Adrian Diaz, Grupon Galaide’, Guam Premier
Outlets, bulontåriu siha ginen Eskuelan Takhilo’ St. John’s, Eskuelan Takhilo’ Påle’ Duenas, Eskuelan
Takhilo’ Notre Dame yan i Inetnon Direktot siha gi iya Asusiasion Nikkei Guåhan.
Yanggen guaha manmalago’ mambulontåriu para u fan man ayuda, u ma hago si Dave Okada gi iya
dsokada@triton.uog.edu.