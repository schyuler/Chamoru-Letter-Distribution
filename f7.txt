Michael Lujan Bevacqua
Blog Post

Iya Hagåtña

Infotmasion put i siudat (mismo songsong, lao i maga'songsong para i Islan Guåhan) gi Fino' Chamoru. Hu tuge' este para un curriculum project dos años tåtte. Ya-hu bei na'huyong guini lokkue', sa' hu Tango' na guaha estudiante pat otro e'eyak ni' sesso manmambisisita guini gi este na blog, ya ma kekealigao este na klasen tiningo'.

Put iya Hagåtña

Guåhan i mås dångkolo’ na isla gi islas Marianas. Hagåtña i kapitåt na siudat. Gaige meggai na ofisinan gobietno giya Hagåtña. Gaige lokkue’ i gima’ i Gobietno yan i
Lihelaturan Guåhan.

I Plåsa de España mahåtsa desdi i tiempon Españot; manggaige guihi i kosas yan estorian i manmasusedi gi duranten i tiempon Españot. Gaige i Plåsa gi fiʹon i gimaʹyuʹos Dulce de Maria Cathedral-Basilica.  Dångkolo’ este na gumaʹyuʹos ya ma silelebra i gipot Santa Marian Kamalen gi diha ocho gi Disembre guini. Dångkolo’ este na silebrasion giya Guahan. I hinenggen Katoliko gi tiempon Españot  ha gof tulaika i hinengge yan kottura gi entre i Chamorro siha. Mas di kuattro sientos años i Españot ha okupa i Islas Marianas. Meggai na tradision yan kustombre gi Chamorro påʹgo ginen este na hestoria.  

Guaha siha latte manmahåtsa giya Hagåtna kuentan plåsa ni mafaʹnaʹan Latte Stone Park.  I latte ha represesenta i antigu na kotturan Chamorro. I acho latte kuentan haligen guma’ gi antigu na guma’ Chamorro. Matulaika i naʹan este na plåsa gi dos mit singko (2005) na såkkan ya mafaʹnaʹan påʹgo, Senator Angel Leon Guerrero Santos Memorial Park. Machoʹgue este para u ma onra i bidå-ña siha para u abånsa i direchon i ManChamorro gi tanoʹ-ñiha. Guiya lokkue’ munaʹmaestabblisa i Kumision para i Chamorro Land Trust na lai.

I otro na lugåt giya Hagåtña ni sesso mafatoigue ni ManChamorro yan ayu siha i manmanbisisita giya Guåhan, I Sengsong Chamorro, Chamorro Village;  ma’åʹagang lokkue’ I Sagan Dinanña, “the Gathering Place.”  Ma håtsa este na fasilidåt ginen i inapreban Siñot Magaʹlåhi as Joseph Ada yan i Liheslaturan Guåhan gi mit nuebe siento ochenta (1980).  I tutuhon-ña para metkao para i manlanchero siha. Lao påʹgo sagan kosas kotturan Guåhan yan minagof Chamorro. Kada Mietkoles, guaha “Puengen Metkao”. Differentes na klasen nengkånno’ manmabebende; guaha lokkue’ dåndan yan baila para todu i taotao ni manmåfatto.  Este na siña un liʹe yan un eksperensia i kotturan Chamorro. 