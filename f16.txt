Peter Onedera
News Article

Hu idukan-maisa yu' put i koronavairus. Hu taitai todu hu na'siña put este na achåki ni' ha håtme noskuåntos tåno' gi mundo fueradi iya Antarctica ya i topiku put este na chotnot gaige kada diha gi i rediu, tilibision, inemprentan di'åriu, shon kuentos, medihan susiåt yan lokkue' kombetsasion entre taotao.

Mamåhan yu' kantidån plastek guåntes, fa'gasiyan atkahot para kånnai, ansaosao Clorox, tåmpen fåsu yan lameggai na nina'gasgas kemikåt ni' siguru yu' na u gof gåsgas i gimå'-hu sin u guaha tinakse astaki i mamaila' na hinirason.

Yan, putfin, ma'å'ñao yu' ya gaige yu' na hu gogof atan ni' håfa siña ma susesedi. Para guåhu, put mås, kulan put lina'la' osino finatai este. Ya ayu mås atdet, i mannangga put håfakao.

Todu i tiempo gagaige i kembetsasion gi kuestion håfa mohon? Kao guaha maleffå-ku? Håfa tetehnan ti hu cho'gue? Kao ti hu tungo' put håfa mås? Gi uriyan pulitikåt, esta ha menta i Prisedenten Estådos Unidos na responsåpble iya Demokrat siha put este na achåki ya ilek-ña na puru ha' dinagi este ta'lo. Manaitai yu' mensåhen teks siha ni' sinangan un mediku ni' manatbibisu taimanu u ma pribeni i chetnot yan lokkue' umegga' yu' teks bideo ginen aturidåt siha put håfa sinisedi yanggen tinatme i taotao ni' este na chotnot.

Guaha kumite siha ni' manma estapblesa entre tåno' put tåno' put inestudio, prinipåran prinibenen chotnot, yan kontodu maneran eksaminasion patsino nina'sahngen manmalångu gi sentan inamte siha.
Na'ma'å'ñao i koronavairus
Guini gi i sagå-hu, suspechosu yu' ni' cha'ot ogga'an ni' gigon makmåta yu' sesso di humachem yu' pues duru hu chåhlao mikos-hu ni' despues hu na'klåklaru guetgueru-hu ni' guaha na tinakka' kuarentai-singko minutos na tiempo. Adaset, maolek nai gagaige ha' yu' gi halom kuatto-ku. Yanggen listo yu' bai hu hånao para i che'cho', maolek ha' yu' despues lao hagas ha' yu' taiguini gi finaloffan såkkan siha.

Ma'å'ñao yu' sinagu ya u båtga ha' yu' as Yu'os piot sa' ma dudulok yu' kada såkkan para i sagu ya kuriente yu' ta'lo ni' dilok numokåkul na bakuna sa' put i daibites yu'. Entre todu, mañuñule' yu' baitamina siha kada diha ni' bai hu agradesimentuyi iya Vitamin World put i kanna' kada mes manggåsta yu' kantida para baitamina siha put para u maolek i salut-hu.

Gi nigapña, kumuentos i asaguå-hu gi i tilifon yan un hadon-måmi ni' sinagu. Ti bai hu fandagi na suspechosu yu' na tinatme i hadon-måmi nu i koronavairus ya ti ha tungo'. Sesso di suspechosu yu' tengnga sa' gi kuatton mama'nå'gue, kada guaha lo'lo', humachem, patsino guaha estodiånte ha na'klåklaru guetgueru-ña, guaha na måtto gi i hinasso-ku para bai hu falågue ensigidas ya bai hu saosao uriyå-ña nu i Ansaosao Kloråks.

Hu gogof adahi yanggen bai hu yengyong kånnai taotao, patsino bai hu pacha fasu-hu, patsino bai hu toktok pat bai hu kariñu unu na ñetu-hu, yan put mås, kada biråda hu fa'gåsi kannai-hu ni' habon yan hånom. Inipos este na bishio.

Pues, parehu yan pumalu taotao siha ni' hu kuentuse yan hu empåtte put este sa' esta si Maga'håga Lou Leon Guerrero yan atmenestrasion-ña listo siangkåsu ma pega i isla gi fine'nana na kaosan malångu, gaige yu' na mannanangga put para bai hu li'e' håfa mås. Håfa mohon para u la'atdet?