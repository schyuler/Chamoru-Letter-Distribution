Peter Onedera
News Article

Kumuentos yu’ yan i famagu’on-hu put atrabisao guatu gi lameggai na fanatanon lugåt siha ni’ hu konne’
siha annai manhohoben ha’ gi maloffan na tiempo tåtte. Esta manggai’idåt på’go ya guaha famagu’onñiha,
dos ni’ esta gaige gi i eskuelan takhilo’ yan i mås åmko’ esta ma kulelehu gi iya Kulen Kumunidåt
Guåhan.
Gi tatte na tiempo mama’nåna’gue yu’ gi i eskuelan talo’ ya suette na ha nå’i tres ham na manma’estro nu
i prinsepo’ eskuela petmisu para in kenne’ estodianten-måmi gi taiguihi Såbalu patsino gupot ha’åni
nomåsdi dosena na famagu’on sigun ginen petmison mañaina ni’ sumaonao probension nengkanno’ yan
gimen siha.
In tituhon tåftaf an ogga’an ya in gasta i ha’åni in pekkåti noskuåntos miyas gi i halom tåno’ Guåhan ya
manñangu ham gi kantidån pineddong hånom yan milak såddok siha ni’ in fakcha’i gi i hinanao-måmi. Hu
kokonne’ lokkue’ i famagu’on-hu yan i mangga’chong-ñiha ya ma senggosa i håfa in cheche’gue tengnga.
Ha na’mamagof yu’ para bai hu li’e’ håfa ma ekspererensia gi ayu na mumento piot sa’ tåya’ na ma chagi
este na dibuetsio lao ma gosa i frinesko piot yanggen ma fakcha’i puetkan babuen hålom tåno’ yan nenenñiha,
unu pat dos na binådon machålek, yan noskuåntos na hilitai siha ni’ manggaige gi i hilo’ åcho’ gi i
kanton såddok.
Put nota, silensio i ligåt siha sa’ tåya’ katen paluma siha osino ginipu gi i aire siha gi ayu na tiempo. Lao,
yanggen manggaige ha’ gi i kantit ya in a’atan huyong i tasi osino halom tåno’ maolek ha’ i siñenten
trinangkilu yan minannge’ i ligåt lokkue’. Gi papa’ nuhong dångkolon trongko siha ni’ ti hu tungo’ håfa na
klåsi siha, in lili’e’ mandikike’ chå’ka siha manmalålagu hulo’ patsino påpa’ gi trongko siha, kantidån
chonchon abeha siha, guali’ek, ababang, dulalas yan apacha’ siha, tararånas siha lao tåya’ na
manmanli’e’ ham kulepbla.
Sesso hu guifi na olaha’ mohon yanggen mannunugong huyong gi chenchon montesiyu siha paluma
taiguihi sihek, chuchurika, ko’ko’, dulili, chuguangguang, patsino fanihi lao hu pega esta na ni’ ngai’an u
pusipble este.
In hanaoyi Lost Pond, Bahihan Seya yan Seti, Shark’s Hole, Priest’s Pools, Såddok Pågu, Lonfit, Fonte,
Pineddong Hånom Tarzan, Sigua, Malojloj, Inalåhan yan Talo’fo’fo’. Mañaonao ham lokkue’ gi Betnes
Såntos na kinahulo’ Sabånan Humuyong Månglo’ yan ta’lo guatu gi iya Tano’ Castro gi iya Hinapsan yan
kontodu Urunao gi tano’ unu na ga’chong-hu gi i familian Artero. Hu konne’ estodiånte-ku siha para Luta,
Tini’an yan Sa’ipan annai eståba yu’ gi iya Unibetsedåt Guåhan. Gi ayu na isla siha, in fakcha’i pumalu
mås na na’enteresao hestoria put Notte Mari’ånas.
Bula mambunitu guini gi iya Guåhan. Todu hagas estodiånte-ku siha ni’ hu konne’ para este na lugåt siha
esta manggaifamilia på’go ya olaha’ na manma konne’ famagu’on-ñiha para este na lugåt siha. Hu
e’eppok i famagu’on-hu na u ma konne’ i famagu’on-ñiha taiguihi i bidå-hu para siha gi ayu tåtte na
tiempo.